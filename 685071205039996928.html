        <!DOCTYPE HTML>
        <html>
            <head>
                <meta http-equiv="Content-Type" content="text/html; charset=utf-8"/>
                <link rel="stylesheet" type="text/css" href="../style.css"/>
            </head>
            <body>
                
                
                                    <h1>lens felek high kick</h1>
                    <p>Feleğin döngüsünden uçan tekme yemiş gibiyim, anlatsam mideniz kaldırmaz. Anlatamam da zaten. Anlatırsam kurtulurum çünkü. Göremediğim bi hayalet beni efsunlarmışcasına zarar verirken bana, ben dağa tırmanmaya çalışmaktayım son birkaç çeyrek yüzyıldır. Sigaraların dumanları bile kapkara artık, ve masum; masumiyet en fazla bakire bir orospu kadar pis beyaz olabilirken. </p><p>Kalemde gördüğüm golleri tek kalemde anlatmak çok zor. Sözlerin sonu yok, yediğim gollerinde. Tahini pekmeze karıştırırcasına karıştırdım artık iyiyle kötüyü. Hala kelimeler yetersiz, anlatmam çok güç. Ben de bilmiyorum zaten tam olarak neyle uğraştığımı. Öğrensem sıkıntımı, direk anlatırdım birine. Ama anlatsam mideniz kaldırmaz zaten. Saçlarını sarıya boyatmış esmer bir kadının dip boyası geldiğinde duyduğu üzüntü gibi nedensiz, sayıya tekabül etmeyen cinsten. Nerden gelmediğini bilmediğim darbelerden kaçarken ayakkabılarımın altı paramparça oldu ve tsubasa gibi koşmama rağmen gelen darbelerin haddi hesabı yok. Artık acı da yok galiba. Ruhumun derisi norveçli balıkçıların elleri gibi nasır oldu. Hissiz ve ölü. </p><p>Sabah oluyor, sonra hep aynı terane. Soda içiyorum o yüzden. Beypazarıspor. At dopingi gibi enerji veriyor boğazımı yakarken o naif gazı sodanın. Sonra evde kitap yakıyorum ve rahatlıyorum. Ansiklopedilerden sonra tuğlamsı bir 1500 sayfalık roman bile etrafa saçtığı ışık sınıfına göre kıyaslandığında, ansiklopedinin yanından geçemez. Isı geçici bir mutluluktur, bunu çölde camel içen bir bedevinin bile kabul etmesi olası. Bazen çin yemeği de yediğim oluyor. Mesaj atan kadınlara, çocuklara cevap veriyorum bazen. Aradığımı bulurum belki de gelen tekmelerin acısının olmadığı zamanlarda sıkılmayayayım, boşluktan. Tekmelere razı olmak istemiyorum. </p><p>Büyük tekmeler hiçbir zaman etkisizleştirilemez. Ancak küçük gülücükler yaratan eylemlerle ertelenebilir veya azaltılabilir. Bu yüzden ruh anestezisi zorunlu bir ders olarak okutulmalı ilkokullardan başlayarak lise sonuna kadar. Ve ezber olmamalı. Öğretmen sınav olarak öğrencileri işkenceye yakın şekilde sözlü artı fiziksel olarak ettiği tacizlerle öğrencilerinin tepkilerini notlandırmalıdır. Öğretmenlerin ruh anestezisi hakkındaki bilgileri ise her bölgede özel seçilmiş insanlar tarafından yapılmalıdır. Bizim zamanımızda böyle bir inovasyon düşünülemezdi belki de, ama küçük emekçi kardeşlerimiz de çekmesin bizim gibi. İlkokulda ya da lisede hocalardan öğrenmedim bu dersten geçmeyi. Ama ilkokulda ve lisede öğrendim bu dersin inceliklerini. Gittim tualete bir sigara yaktım sonra, ders arasında, öğrendiklerimi pekiştirmek adına. Sonra bir tane daha. Zil çaldı. Zil hep çalar. Takmadım. Girmedim derse. Yok yazıldım. Varolmama rağmen yokmuşum gibi davranıldı bana. Sinirlendim. Bir sigara daha yaktım. Lise bitti. Başlayan herşey gibi. Bitti. Peki ya başlamayanlar? Yani hep olanlar? Onlara ne demeli? Başlamayan bitemez de; sıfırdan çok daha öncesine dayanan, başımıza musallat olan tekme.</p><p>Yazgım devam ederken bitti yazım, felek devam etsin dönmeye ve eline geçen herkese küfürler etmeye, attığı tekmeler boyunca.</p>
                
                
                
                
                
                
                                <div id="footer">
                <span id="timestamp"> May 23rd, 2022 3:40pm </span>
                                </div>
            </body>
        </html>

        