        <!DOCTYPE HTML>
        <html>
            <head>
                <meta http-equiv="Content-Type" content="text/html; charset=utf-8"/>
                <link rel="stylesheet" type="text/css" href="../style.css"/>
            </head>
            <body>
                
                
                                    <h1>Kelebeğin Tek Sayfalık Günlüğü.</h1>
                    <p>Kozamı yeni parçamıştım. O artık bir ceset torbası, bense kanatlı bir yaratıktım. Uçmak istedim hep, tırtılken. Sonra metamorfoz geçirdim. Şimdi uçabiliyorum mesela. Ama aklımdan çıkmayan detaylar var, yaşananlara dair. Bunların en altı çizili olanı ise kozamı parçaladığımda çıkan koku olsa gerek. Hala böceksi beynimin koku hafıza kısmında barınmaktan utanmıyor “o” koku. Unutamıyorum. Utanıyorum haliyle ben de. Onun bana yaşattıklarını hatırlamadan edemiyorum. O kokunun. Sanki özgürlüktü. Zindelikti. Mutluluk aromalı bir şekerpare olmalıydı uçmak, ilk kez kanatlarını çırpmaya yeltenen bir kelebeğe göre. Yeniliklerle kuşatılmış olmasına rağmen geçmişin karanlığını alışkanlık edinmiş bir hayvan. Geçmişin karanlığının sağ kalmasının senaristi olan sorgular. Acaba yeni görüntümü ve gücümü taşıyabilecek miyim korkusu. Kelebek olabilmek için fazla mı ruhsuzum sualleri, akılları kurcalayan. Yaşanılan hayale hala hayalmiş gözüyle bakma durumu. Gerçekle hayalin arasındaki arafta son kalan dal sigaranı tüttürmen. Doğanın yaratıcısının tualindeki narin ve kırılgan, bir o kadar da asil olan yeni-benin sanatsal bir dışa-vurum mu yoksa real bir oluşum olup olmadığının cevabını arayış. Ve artık hayal ile gerçek kavramlarının tıpkı zaman gibi zaman aşımına uğradığını farketmen. Tek günlük “hayatının” ince manevralarının algında yarattığı rahatsız gerçeklik soruları. Totemin olan o küçük topacı döndürmek istemen. Ama kolunda yeterince güç olmaması mesela. Sonra kelebek kanatlarınla uçup gitmen. Ufak ufak. Usul usul.  Uçup gidebiliyorken bile damağında bir tadın eksikliği. Uçtukça açlığının geçeceğini düşünmen. Daha da susaman halbuki. Neye susadığını bilememen. Belki de bilinmezlik sanat olmalı. Yaratıcı’nın tualindeki. Kim daha iyi bilmiyorsa, o daha büyük bir sanatçı kesilirdi belki günümüz Cihangir’inde. Çavdarlı filozof entellerimizi bilemem ama, çiçeği burnunda kelebek çok büyük bir sanatçı olabilirdi. Zaten ona göre sanat o simsiyah tualdeki beyaz tek bir noktayı bulmaktı. Tabi başta onun ne olduğunu keşfetmesi gerekiyordu. Gördüğü her beyazlığa doğru uçtu bu sebepten ötürü. Beyazlıkları da sorguladı, kalan herşey gibi. Çok beyazlar gördü yolculuğu boyunca aştığı çeşitli diyarlarda. Baktı geçti hepsine. “O”na rastlayana kadar hepsine, en azından. Duraksadı. Bir his. Bir yaşanmışlık. Meltem rüzgarlarının ağaçların arasından koku sensörlerini tecavüz etmesi için getirdiği “o” kokunun yarattığı bir duraksamaydı bu. Kalbi daha hızlı pompaladı kanı, omuriliğinin en alt katmanlarında derinden bir orgazm hissetti. Ak leke miydi acaba bu simsiyah tualde aradığı?  Yaşanmış anıların canlanan son perdesi. Film şeridi misali. Kararsızlık. Umutsuzluğunun benliğiyle olan çiftleşmesi sonucu bu dünyaya gözlerini açan pis evlattır bu kararsızlık. Kendini o bilinmezliğin içinde o kadar inandırmıştı ki bulamayacağına aradığını, bulduğu anda ruhunda hissettiği amaçsız kalmanın çıplaklığı ve çığırtkanlığında dünyasını kaybetti. İnanmadı bulduğuna. Burnunun ta içine nüfuz etmesine rağmen metamorfozun ıslak kokusu, kendi yarattığı körlüğün beyaz lekeye tanık olmasını reddetmesine sebep oldu. Duraksamıştı. Saliselik bir tereddüt. Devam etti yoluna. Gerçek olmayacağına kendisi yoluyla inandığı bir şeyin dünya emsalindeki gerçeğini pas geçip daha da gerçek olanları aramaya koyuldu, birşeyin gerçekliğinin ya 0 ya da 1 olduğunu bilerek. Hep bu olmaz mı zaten? Aradığın beyazı boyar senin o kapkara anıların. Veyahut beyaza susamış algıların bulanıklaşmıştır. Bunaklaşmıştır, yolculuk esnasında. Aradığını vermezler sana, isteğinin katsayısından bağımsız olarak. Meşhur pandoranın kutusundaki beyaz nokta kaybolur bir anda, sen ona en yakınken. Uçamıyorsun bir daha istekli olarak belki de. Kanatlarını kesmişlercesine. Metamorfozdan kilometrelerce uzaklara sürgün edildiğinin paranoyasında farkedememen milimetrelerce yakınındakini. Sonra, tualin tek güneşi de batıyor ansızın. Sanat denilesicesi serserinin sana zarar verirken attığı kahkaların sesleri kulaklarını çınlatırken, karanlık işgal ediyor herşeyin dört bir yanını. Nereye gitsen aynı gerçekliklerin şarkılarındaki ezgilere maruz kalman emrediliyor nacizhane bedenine.</p>
<p>Çok yaşlı bir kelebek oldum sanki, akşam olmaya başladı çünkü. Metafiziksel bir güç kozama geri çağırıyor beni sanki, kanatlarımı geri istiyor pişkin pişkin. Karma uçabilenleri kıskanıyor olmalı. Boşvermemissen bu koşulları sen ihtiyar böcek, uçamazsın bulutların ötesine. Kafa tutmalısın bedenine, emanetine ve onun asıl sahibine. Yazgını yeniden kaleme almalısın, kanatlarına sarılırken sıkı sıkı. Ölüme beş kala, anladığında artık aradığının metaformozun naif ve bekaret dolu kokusunun benliğinde yarattığı yerinde duramama hisleri olduğunu, eskiden amaçların olan kanatlarını bu ütopik hislerin hizasında bir araçmışcasına kullanmalısın hasretken o beyaz noktaya bu kadar. Unut yaşamı. Unut ölümü. Ceset torbasından farksız olan kozana geri koyarlerken seni, ben başardım diyebilmek var ucunda bu yazgının. Kendi kendine yazmaya cesaret edip değiştirdiğin yazgının. Değişimi hisset kırılgan kanatlarında ve yeşil renk kanının aktığı damarlarında. Beynini kontrol et. İşte o zaman çocuklaşacaktır psikolojin ve kaçacaktır tüm o melankolik krizlerinin ana metaları kafatasının gözükmeyen odalarından. Kendini kendinin mastürbasyonu olma hali. Kafanı kaldırdığında yeni perspektifinle karşında gördüğün geçmiş. Tam umudu kesmişken metamorfozun kokusundan, yaşadığın ikinci bir metamorfoz. Hem de ölüme beş kala. Kaldırımda yalnız başına yatan o ceset torbasının bile beyazlaşması. İhtiyar kelebeğin gözüne nur perdesi inmesi. Herşey bembeyaz. Hiç alışık olunmadık kadar. Kör oldum dese bu kelebek, şaşırmaz kimse eminim, karanlıkların içine doğurmuşlarken onu bu kadar. Başından beri sorgulanan hayal ve gerçek ayrımı. Farketmemeli bu noktada, yaşıyorken bu metamorfozu bir daha balçık yeşili damarlarında. Kendin yaratabilmeyi başardığın ufak umutlardır zaten o tuale beyaz efektini veren, ne kadar bilsen de hala simsiyah olduğunu. Öte yandan, kelebek gözler yorgun düşer aydınlıktan. Abartılının yitirdiği erotizm. Kabin basıncını kaybettik. Yavaş yavaş işgal etmesini ister karanlığın tüm evreni ve tüm zihninin çukurlarını. Çünkü o bilir ki, tüm hayatı boyunca (bugün) peşinden sürüklendiği beyaz noktanın bir önemi kalmamıştır. Herşeyin paklığını kazanması bir hakarettir bağımlılık yapan geçmişe, ya da bir maymun iştahlı olma durumudur bu apaçık bir şekilde, bir kelebek için. Sıradanlaşan idealler. Karanlıklar için yaptığın ayinler ve ritüeller işe yaramaz. Çünkü kafanı kaldırdığında bilirsin ki, yüzüne gülümseyecek güneş. Aradığını bulduğunda, yaptığın fedakarlıklar sebebiyle kaybettiklerine ağlaman. Kokuyu bulman artık. Ve içinde boğulman. Sıkılman biraz da bu takasın sonuçlarından. Karma üçkağıtcısının gözyaşı dolu senfonisi bu olsa gerek. Kazanılanların, kaybedilenlerin renkleriyle. Hepsinin aksine, geçmişin renksizliği. Hafıza. Yola çıkmana sebep olan hafıza. Ölüme saniyeler kala; beyinde canlandırabildiğin ve arzuladığın tek şeyin karanlığın o zarar verici kokusu olması. Sonrasında zaten, ceset torbası…</p>
                
                
                
                
                
                
                                <div id="footer">
                <span id="timestamp"> October 20th, 2014 7:12pm </span>
                                </div>
            </body>
        </html>

        