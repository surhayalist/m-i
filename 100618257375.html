        <!DOCTYPE HTML>
        <html>
            <head>
                <meta http-equiv="Content-Type" content="text/html; charset=utf-8"/>
                <link rel="stylesheet" type="text/css" href="../style.css"/>
            </head>
            <body>
                
                
                                    <h1>Kelebeğin Tek Sayfalık Günlüğü.</h1>
                    <p>Kozamı yeni parçamıştım. O artık sadece bir ceset torbası, bense kanatlı bir yaratıktım. Uçmak isterdim hep, tırtılken. Sonra büyüdüm, metamorfoz geçirdim. Şimdi uçabiliyorum mesela. Ama aklımdan çıkmayan detaylar var, yaşananlara dair. Anılarımdan en fosforlu olanı ise dönüşümümün son aşamasında kozamı parçaladığımda çıkan koku olsa gerek. Hala koku hafıza kısmında barınmaktan utanmıyor “o” mis anı. Unutamıyorum. Utanıyorum haliyle ben de. Onun bana yaşattıklarını hatırlayamadan edemiyorum. O kokunun. Sanki özgürlüktü. Zindelikti. Mutluluk aromalı bir şekerpare olmalıydı uçmak, ilk kez kanatlarını çırpmaya yeltenen bir kelebeğe göre. Yeniliklerle kuşatılmış olmasına rağmen geçmişin karanlığını alışkanlık edinmiş bir hayvan. Bahsi geçen karanlığın sağ kalmasının senaristi olan sorgular beni büsbütün aklımın odalarına hapsediyorlardı. Acaba yeni görüntümü ve gücümü taşıyabilecek miyim korkusu. Kelebek olabilmek için fazla mı ruhsuzum sualleri, akılları kurcalayan. Yaşanılan hayale hala hayalmiş gözüyle bakma durumu. Gerçekle hayalin arasındaki arafın tarifsiz boşluğunda son kalan dal sigaramı tüttürmem. Doğanın yaratıcısının tualindeki narin ve kırılgan, bir o kadar da asil olan yeni-benin sanatsal bir dışa-vurum mu yoksa real bir oluşum olup olmadığının cevabını arayış. Ve artık hayal ile gerçek kavramlarının tıpkı zaman kavramı gibi zaman aşımına uğradığını farketmem. Tek günlük “hayatımın” ince manevralarında algımın cevaplayamadığı rahatsız edici gerçekliğe dair sorular. Totemim olan o küçük topacı döndürmek istemem. Ama kolumda yeterince güç olmaması mesela. Sonra kelebek kanatlarımla uçup gitmem. Ufak ufak. Usul usul.  İkilemlerin tam ortasında bile uçup gidebiliyorken damağımda bir tadın eksikliği. Uçtukça açlığımın geçeceğini düşünmem. Daha da susaman halbuki. Neye susadığımı bilememem. Belki de bilinmezlik olmalı sanat, Yaratıcı’nın tualindeki. Kim daha iyi bilmiyorsa, o daha büyük bir sanatçı kesiliyor olmalı günümüz Cihangir’inde. Çavdarlı filozof entellerimizi bilemem ama, yeni-ben sanatla uğraşıyor olsa eminim ki egosunu rahatlıkla tatmin edebilirdi. Zaten bana göre sanat Yaratıcı’nın “simsiyah” tualdeki beyaz tek bir noktayı bulmakla eşdeğer. Tabi başta onun ne olduğunu keşfetmem gerekiyordu. Gördüğüm her beyazlığa doğru uçtum bu sebepten ötürü. Beyazlıkları da sorguladım, kalan herşey gibi. Çok beyazlar gördüm yolculuğum boyunca eskittiğim çeşitli diyarlarda. Bakıp geçtim hepsine. “O”na rastlayana kadar, hepsine, en azından. Duraksadım. Bir his. Bir yaşanmışlık. Meltem rüzgarlarının ağaçların arasından koku sensörlerimi tecavüz etmesi için getirdiği “o” kokunun yarattığı bir duraksamaydı bu. Kalbim daha hızlı pompaladı kanı, omuriliğimin en alt katmanlarında derinden bir orgazm hissettim. Ak leke miydi acaba bu kara tualde aradığım?  Böyle yüce bir ikilemin ortasından uçup gidemeyecek kadar içindeydim bu konunun. 6 hissimi de kullanıp anlamaya çalışmalıyım, olup biteni. Kararsızlık. Umutsuzluğun benliğimle olan çiftleşmesi sonucu şu dünyaya gözlerini açan pis bir evlattır şu kararsızlık. Bu bilinmezliğin içinde kendimi o kadar inandırmış olmalıyım ki bulamayacağıma aradığımı, o’nu bulduğum anda ruhumda filizlenen amaçsız kalmanın çıplaklığında ve çığırtkanlığında dünyamı kaybetmeme şaşmamalı. İnanamadım bulduğuma. Burnumun ta içine nüfuz etmesine rağmen metamorfozun o ıslak kokusu, ellerimle yarattığım körlüğün benim beyaz lekeye tanık olmama reddetmesine müsaade ettim. Duraksamıştım. Saliselik bir tereddüt. Devam ettim yola. Gerçek olmayacağına mental ve duygusal zayıflık sebebiyle inandığım bir şeyin dünya emsalindeki suretini pas geçip daha da gerçek olanları aramaya koyuldum, birşeyin gerçekliğinin ya 0 ya da 1 olduğunu bilerek. Hep bu olmaz mı zaten? Aradığın beyazı boyar senin o pislik karası anıların. Veyahut beyaza susamış algıların bulanıklaşmıştır. Bunaklaşmıştır, yolculuk esnasında. Aradığını vermezler sana, isteğinin katsayısından bağımsız olarak. Meşhur pandoranın kutusundaki beyaz nokta kaybolur bir anda, sen ona en yakınken. Uçamıyorsun bir daha istekli olarak belki de. Kanatlarını kesmişlercesine. Metamorfozdan kilometrelerce uzaklara sürgün edildiğinin paranoyasında farkedememen milimetrelerce yakınındakini. Sonra, tualin tek güneşi de batıyor ansızın. Sanat denilesicesi serserinin sana zarar verirken attığı kahkaların sesleri kulaklarını çınlatırken, karanlık işgal ediyor herşeyin dört bir yanını. Nereye gitsen aynı gerçekliklerin şarkılarındaki ezgilere maruz kalman emrediliyor nacizhane bedenine, beyazlığın arkasına bile bakmadan kaçtığını düşündüğün o akşamüstünde.</p>
<p>Çok yaşlı bir kelebek oldum sanki, akşam olmaya başlamış olmalı “gene”. Metafiziksel bir güç kozama geri çağırıyor beni sanki, kanatlarımı geri istiyor pişkin pişkin. Karma uçabilenleri kıskanıyor olmalı. Boşvermemissen bu koşulları sen ihtiyar böcek, uçamazsın zaten bulutların ötesine. Kafa tutmalısın bedenine, emanetine ve onun asıl sahibine. Yazgını yeniden kaleme almalısın, kanatlarına sarılırken sıkı sıkı. Ölüme beş kala, anladığında artık aradığının metaformozun naif ve bekaret dolu kokusunun benliğinde yarattığı yerinde duramama hisleri olduğunu, eskiden amaçların olan kanatlarını bu ütopik hislerin hizasında bir araçmışcasına kullanmaya başlamalısın hasretken tek bir beyaz fırça darbesine bu kadar. Unut yaşamı. Unut ölümü. Ceset torbasından farksız olan kozana geri koyarlerken seni, ben başardım diyebilmek var ucunda bu yazgının. Kendi kendine yazmaya cesaret edip değiştirmen gereken yazgının. Değişimi hisset kırılgan kanatlarında ve yeşil renk kanının aktığı damarlarında. Beynini kontrol et. İşte o zaman çocuklaşacaktır psikolojin ve kaçacaktır tüm o melankolik krizlerinin ana metaları kafatasının gözükmeyen odalarından. Kendini kendinin mastürbasyonu olma hali. Kafanı kaldırdığında yeni perspektifinle karşında gördüğün geçmiş. Tam umudu kesmişken metamorfozun kokusundan, yaşadığın ikinci bir metamorfoz. Hem de ölüme beş kala. Keskin kokulu, renksiz ve tamamen mental bir metamorfoz bu. Tıpkı ermek gibi, nirvanaya. Eski algının kendini imha etmesi ve küllerinden yeniden can bulması. İhtiyar bir kelebeğin gözüne nur perdesi inmesi. Kaldırımda yalnız başına yatan o ceset torbasının bile beyazlaşması. Herşey bembeyaz. Hiç alışık olunmadık kadar. Kör oldum dese bu yeni-ben, şaşırmaz kimse eminim, karanlıkların içine doğurmuşlarken onu bu kadar. Başından beri sorgulanan hayal ve gerçek ayrımı. Farketmemeli bu noktada, yaşıyorken bu metamorfozu bir daha balçık yeşili damarlarımda. Kendin yaratabilmeyi başardığın ufak umutlardır zaten o tuale beyaz efektini veren, ne kadar bilsen de hala simsiyah olduğunu. Öte yandan, kelebek gözler yorgun düşer aydınlıktan. Geçen süre zarfında, kendi kendine hamile kalan sıkılmışlık. Abartılının istemsiz cinayeti, erotizme. Distopyalaşan ütopyalar. En yüksekte uçarken, kabin basıncını kaybetmek istemen.</p>
<p>Bir baktım, yavaş yavaş işgal etmesini arzular olmuşum karanlığın tüm evrenimi ve tüm zihnimin çukurlarını, bir daha. Çünkü yeni-ben bilir ki, tüm hayatı boyunca (bugün) peşinden sürüklendiği beyaz noktanın bir önemi kalmamıştır. Herşeyin paklığını kazanması bir hakarettir bağımlılık yapan geçmişe, ya da bir maymun iştahlı olma durumudur bu apaçık bir şekilde, bir kelebek için. Sıradanlaşan idealler. Karanlıklar için yaptığım ayinlerin ve ritüellerin işe yaradığını anladım artık. Çünkü kafamı kaldırdığımda bilirim ki, yüzüme gülümseyecek güneş. Aradığımı bulduğumda, yaptığım fedakarlıklar sebebiyle kaybettiklerime ağlama hali. Kokuyu bulmam artık. Ve içinde boğulmam. Gaz odalarında CK parfümlere aşırı derecede maruz kalıp vefat etmem gibi.</p>
<p>Karma üçkağıtcısının gözyaşı dolu senfonisi bu olsa gerek. Kazanılanların, kaybedilenlerin renkleriyle. Hepsinin aksine, geçmişin renksizliği. Hafıza. Yola çıkmama sebep olan anıların bilinçaltımda çıkarttığı ayaklanmalar. Ölüme saniyeler kala; karıncalanmaya başlayan yeni-beyinde canlandırabildiğim ve arzuladığım tek şeyin ellerimin arasından uçup giden karanlığın o zarar verici kokusu olması. Kapanıyor gözlerim yavaş yavaş; burnumda aydınlık kokusu, ermişliğin ötesinde hissettiğim tatminsizlik ve</p>
<p>kaldırımda bir ceset torbası….</p>

<p></p>

<p></p>

<p></p>
<p><img alt="image" src="../../media/100618257375_0.jpg"/></p>
<p><img alt="image" src="../../media/100618257375_1.jpg"/></p>
<p><img alt="image" src="../../media/100618257375_2.jpg"/></p>
<p><img alt="image" src="../../media/100618257375_3.jpg"/></p>

<p><img alt="image" src="../../media/100618257375_4.jpg"/></p>

<p><img alt="image" src="../../media/100618257375_5.jpg"/></p>

<p><img alt="image" src="../../media/100618257375_6.jpg"/></p>

<p><img alt="image" src="../../media/100618257375_7.jpg"/></p>
                
                
                
                
                
                
                                <div id="footer">
                <span id="timestamp"> October 21st, 2014 6:38pm </span>
                                </div>
            </body>
        </html>

        